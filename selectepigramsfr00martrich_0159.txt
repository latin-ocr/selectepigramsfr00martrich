LIB. Î§. 133

Somnus, qui faciat breves tenebras:

Quod sis, esse velis nihilque malis 5
Summum nec metuas diem, nec optes.

XLVIII.

Nunciat octavam Phariae sua turba iuvencae
Et pilata redit iamque subitque cohors.
Temperat haec thermas, nimio prior hora vapore
Halat et immodico sexta Nerone calet.
Stella, Nepos, Cani, Cerealis, Flacce, venitis? 5
Septem sigma capit 3 sex sumus, adde Lupum.
Exoneraturas ventrem mihi vilica malvas
Attulit et varias, quas habet hortus, opes.
In quibus est lactuca sedens et 'tonsile porrum:
Nec deest ructatrix mentha nec herba salax. 10
Secta coronabunt rutatos ova lacertos
Et madidum thynni de sale sumen erit.
Gustus in his 3 una ponetur cenula mensa,
Haedus, inhumani raptus ab ore lupi,
Et quae non egeant ferro structoris ofellae, 15
Et faba fabrorum prototomique rudes.
Pullus ad haec cenisque tribus iam perna superstes
Addetur3 saturis mitia poma dabo,
De Nomentana vinum sine faece lagona,
Quae bis Frontino consule prima fuit. 20
Accedunt sine felle ioci nec mane timenda
Libertas et nil quod tacuisse velis.
De prasino conviva meus venetoque loquatur,
Nec faciunt quemquam pocula nostra reum.

