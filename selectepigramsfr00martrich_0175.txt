LIB. XI. 149

XCI.

Aeolidos Canace iacet hoc tumulata¹ sepulcro,
Ultima cui parvae septima venit hiems.

Ah sceluS‚ ah facinus! properas quid flere, viator?
Non licet hic vitae de brevitate queri.

Tristius est leto leti genus: horrida voltus 5
Abstulit et tenero sedit in ore lues,

Ipsaque crudeles ederunt oscula morbi,
Nec data sunt nigris tota labella rogis.

Si tam praecipiti fuerant ventura volatu,
Debuerant alia fata venire via. 10

Sed mors vocis iter properavit cludere blandae,
Ne posset duras flectere lingua deas.

XCVIII.

Effugere non est, Flacce, basiatores.

Instant, morantur, persecuntur, occurrunt,

Et hinc et illinc, usquequaque, quacunque.
Non ulcus acre pustulaeve lucentes,

Nec triste mentum sordidique lichenes, 5
Nec labra pingui delibuta cerato,

Nec congelati gutta proderit nasi:

Et aestuantem basiant et algentem,

Et nuptiale basium reservantem.

Non te cucullis asseret caput tectum, 10
Lectica nec te tuta pelle veloque,

Nec vindicabit sella saepius clusa:

Rimas per omnes basiator intrabit.

