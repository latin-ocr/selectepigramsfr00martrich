M. VAL. MARTIALIS

EPIGRAMMATON
LIBER X.

I.

SI nimius videor seraque coronide longus
Esse liber, legito pauca: libellus ero.

Terque quaterque mihi finitur carmine parvo
Pagina: fac tibi me quam cupis esse brevem.

II.

Festinata prior decimi mihi cura libelli
Elapsum manibus nunc revocavit opus.
Nota leges quaedam, sed lima rasa recenti:
Pars nova maior erit: lector, utrique fave,
Lector, opes nostrae: quem cum mihi Roma dedisset, 5
“Nil tibi quod demus maius habemus'' ait.
“Pigra per hunc· fugies ingratae flumina Lethes
Et meliore tui parte superstes eris.
Marmora Messalae findit caprificus et audax
Dimidios Crispi mulio ridet equos: 10
At chartis nec fata nocent et saecula prosunt,
Sola-que non norunt haec monimenta mori„ ³²

